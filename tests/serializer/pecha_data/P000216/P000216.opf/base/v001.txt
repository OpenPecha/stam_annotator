༄༅། །ངེས་ཤེས་རིན་པོ་ཆེའི་སྒྲོན་མེའི་ཚིག་གི་དོན་གསལ་བའི་འགྲེལ་ཆུང་བློ་གྲོས་སྣང་བའི་སྒོ་འབྱེད་ཅེས་བྱ་བ་བཞུགས་སོ། །
མཛད་པ་པོ། མཁན་པོ་ཀུན་དཔལ།
༄༅། །ངེས་ཤེས་རིན་པོ་ཆེའི་སྒྲོན་མེའི་ཚིག་གི་དོན་གསལ་བའི་འགྲེལ་ཆུང་བློ་གྲོས་སྣང་བའི་སྒོ་འབྱེད་ཅེས་བྱ་བ་བཞུགས་སོ། །
༄༅། །ན་མོ་གུ་རུ་མཉྫུ་ཤྲཱི་ཡེ། སྐལ་བཟང་རྣམ་འདྲེན་བཞི་པ་ཤཱཀྱ་ཏོག །རྒྱལ་སྲས་བརྒྱད་དང་རྒྱན་དྲུག་མཆོག་གཉིས་དང༌། །མཁན་སློབ་ཆོས་རྒྱལ་སྤྲུལ་པའི་ལོ་པཎ་སོགས། །འཕགས་བོད་དམ་པའི་ཚོགས་རྣམས་དད་བརྒྱས་བསྙེན། །སྡེ་གསུམ་ཀློང་དགུའི་ཤིང་རྟ་ཀློང་ཆེན་པ། །སྔ་འགྱུར་བསྟན་པའི་རྒྱལ་མཚན་འཇིགས་མེད་གླིང༌༑ །ཡོངས་རྫོགས་བསྟན་པའི་མངའ་བདག་ཆོས་ཀྱི་དབང༌། །ཡབ་སྲས་བརྒྱུད་པར་བཅས་པ་རྒྱལ་གྱུར་ཅིག །རྒྱལ་བའི་ཡེ་ཤེས་མཚན་དཔེར་ཤར་བའི་ལྷ། །འཇམ་པའི་རྡོ་རྗེ་ངུར་སྨྲིག་གར་གྱི་རོལ། །ཆོས་ཀྱི་རྒྱལ་པོ་ཀུན་མཁྱེན་མི་ཕམ་པ། །སྨྲ་བའི་ཉི་མ་སྙིང་གི་པདྨོ་རོལ། །ཡུན་རིང་སྦྱང་བའི་༼༢ན༽དཀའ་བ་ཁུར་བཟོད་པའི༑ །ལྔ་རིགས་སྨྲ་བའི་མཁས་པར་ཆེར་གྲགས་ཀྱང༌། །ཟབ་མོའི་གནས་འདི་རྟོགས་དཀར་རབ་གཟིགས་ནས༑ །ཇི་བཞིན་སྨྲ་བའི་སྤོབས་པ་བསྐྱུངས་གྲགས་ན། །སྒྲ་ཚད་སྙན་ངག་སྡེབས་སྦྱོར་མ་བྱང་ཞིང༌། །སྐྱེས་སྦྱངས་བློ་གྲོས་དམན་པ་བདག་འདྲ་ཡིས། །ཟབ་དོན་སྨྲ་བའི་སྤོབས་པ་མ་མཆིས་ཀྱང༌། །དེ་ལྟ་ན་ཡང་རྔ་དང་དབྱུག་གུ་བཞིན། །བློ་གྲོས་དམན་པར་གྱུར་ཀྱང་རྟོགས་དཀའི་གནས། །གཞུང་འདིར་བསྟེན་ན་ཡང་དག་མཐོང་བའི་མིག །དྲི་མེད་བདེ་བླག་ཉིད་དུ་འབྱེད་པའི་ཕྱིར། །ཕན་པའི་སེམས་ཀྱིས་ཚིག་དོན་གསལ་བར་བྱ། །རྒྱལ་བ་མཆོག་དང་རྒྱལ་སྲས་མཆོག་རྣམས་དང༌། །མ་ཧཱ་གུ་རུ་བློ་ལྡན་མཆོག་སྲེད་རྩལ། །༼༢བ༽རྩ་གསུམ་དམ་ཅན་རྒྱ་མཚོའི་བདེན་མཐུ་ཡིས། །འདི་ཡིས་བསྟན་འགྲོར་སྨན་པར་བྱིན་གྱིས་རློབས། །
དེ་ལ་འདིར་དེ་བཞིན་གཤེགས་པ་ཐམས་ཅད་ཀྱི་དབྱིངས་དང་ཡེ་ཤེས་གཉིས་སུ་མེད་པའི་ཆོས་ཀྱི་་སྐུ་ཉིད་མཚན་དཔེའི་གཟུགས་སྐུར་ཤར་བ་འཇམ་པའི་རྡོ་རྗེ་རྗེ་བཙུན་མ་ཧཱ་གུ་རུ་བློ་ལྡན་མཆོག་སྲེད་་་རྩལ་དང་རྣམ་དབྱེར་མ་མཆིས་པའི་ཁྱབ་བདག་རྒྱལ་བ་གཉིས་པ་ཀུན་མཁྱེན་འཇམ་དབྱངས་བླ་མ་་་ཉིད་སྐུ་ན་ཤིན་ཏུ་གཞོན་པའི་དུས་སུ་ཟབ་པ་དང་རྒྱ་ཆེ་བའི་དོན་ཟབ་ཅིང་ཤིན་ཏུ་རྟོགས་པར་དཀའ་་་་བའི་གནས་རབ་ཏུ་གསལ་བར་བྱེད་པའི་གཞུང་བཟང་སྡེབ་སྦྱོར་གྱི་སྤྲོས་པ་སྤོང་བ་གང་ཤར་ལྷུག་་་་པར་སྟན་གཅིག་ཏུ་བརྩམ་པར་མཛད་པའི་ལེགས་བཤད་འདི་བཤད་པ་ལ་གསུམ།
ཐོག་མར་དགེ་བ་ཀླད་ཀྱི་དོན། བར་དུ་དགེ་བ་གཞུང་གི་དོན། ཐ་མར་དགེ་བ་མཇུག་གི་དོན་ནོ། །དང་པོ་༼ཐོག་མར་དགེ་བ་ཀླད་ཀྱི་དོན༽ལ་གཉིས༑ མཚན་བསྟན་པ་དང༌། མཆོད་པར་བརྗོད་པའོ། །དང་པོ།
ངེས་ཤེས་རིན་པོ་ཆེའི་སྒྲོན་མེ་བཞུགས་སོ་ཞེས་པས་བསྟན་ཏེ། གཞུང་བཟང་འདི་ལ་ལེགས་པར་བསྟེན་ན་ཟབ་པ་དང་རྒྱ་ཆེ་བའི་དོན་ཤིན་ཏུ་རྟོགས་པར་དཀའ་བའི་གནས་ཟབ་མོ་དེ་ཁོ་ན་ཉིད་ལ་སྒྲོ་་་བསྐུར་ཀུན་དང་བྲལ་བའི་ངེས་པའི་ཤེས་པ་ཐེ་ཚོམ་གྱི་སྨག་ཐམས་ཅད་དང་་་བྲལ་བའི་ཡིད་ཆེས་ཕྱིར་མི་ལྡོག་པའི་བློ་མིག་ཡང་དག་པ་རང་རྒྱུད་ལ་བདེ་བླག་ཏུ་བསྐྱེད་པའི་ཕྱིར་་་དཔེར་ན་མུན་པ་སེལ་ཞིང་མཐོང་བའི་སྣང་བ་སྦྱིན་པའི། རིན་པོ་ཆེའི་སྒྲོན་མེ་རིན་༼༣ན༽ཐང་དང་བྲལ་བ་ལྟ་བུ་འདི་ན་བཞུགས་སོ་ཞེས་དཔེ་དོན་ཟུང་དུ་འབྲེལ་བའི་སྒོ་ནས་མཚན་དུ་བཏགས་པའོ། །
གཉིས་པ།
གང་ཡིད་ཐེ་ཚོམ་སོགས་ཤོ་ལོ་ཀ་གཅིག་གིས་བསྟན་ཏེ། ལུང་རིགས་ཟབ་མོའི་དེ་ཉིད་དོན་དུ་གཉེར་བའི་གང་ཟག་གང་གི་ཡིད་ཟབ་པ་དང་རྒྱ་ཆེ་བའི་དོན་ཟབ་མོ་རྟོགས་པར་དཀའ་བའི་གནས་ལ་ཡིན་ནམ་མ་ཡིན་སྙམ་པའི་ཐེ་ཚོམ་གྱི་དྲྭ་བའི་སྦུབས་སུ་འཐུམ་ནས་ལུང་རིགས་དང་མི་འགལ་བའི་་་དོན་འདི་ཡིན་ནོ་ཞེས་གཅིག་ཏུ་ཐག་ཆོད་མེད་པར་ཁས་ལེན་ཅི་བྱ་གཏོལ་མེད་དུ་འཕྱན་པ་ལས་ཟབ་་་རྒྱས་ཀྱི་དེ་ཉིད་སོ་སོར་འབྱེད་ཅིང་རྟོགས་པར་བྱེད་པའི་བདེན་གཉིས་དཔྱོད་པའི་ཚད་མ་དྲི་མ་མེད་་་་པའི་མཁྱེན་རབ་འཇམ་དཔལ་རྡོ་རྗེའི་མར་མེ་མཆོག་ཏུ་འབར་བར་གྱུར་པ་འདི་ནི་ཟབ་རྒྱས་ཀྱི་དེ་ཉིད་་ཟབ་མོ་གསལ་བར་བྱེད་པ་དབང་རྣོན་ཆོས་ཀྱི་རྗེས་སུ་འབྲང་བ་རྣམས་ཀྱི་སྙིང་ལ་ཟབ་རྒྱས་ཀྱི་དོན་ལ་སྒྲོ་བསྐུར་དང་ཡིད་གཉིས་ཀུན་དང་བྲལ་བའི་ངེས་པའི་ཤེས་པ་ཟབ་མོའི་ཚུལ་སུས་ཀྱང་མི་འཕྲོག་པ་རྣམ་པར་དག་པ་བདེ་བླག་ཏུ་འདྲེན་ཅིང་འཇུག་པར་བྱེད་པ་ཡང་དག་པའི་ཚད་མ་གཉིས་ནས་ལམ་་་་བཟང་པོ་བདེན་པ་གཉིས་ཀྱི་གནས་ལུགས་ཡང་དག་པར་མཐོང་བའི་མིག་ཏུ་གྱུར་པ་དེར་བསྟན་་་་་བཅོས་རྩོམ་པའི་བདག་ཉིད་ཀྱང་རབ་ཏུ་དད་དོ་ཞེས་མཆོད་པར་བརྗོད་པའོ། །ཀྱང་སྒྲས་ཟབ་རྒྱས་ཀྱི་དེ་ཉིད་ཟབ་མོ་མཐོང་བར་འདོད་པས་ཚད་མའི་མིག་བཟང་དད་པས་བསྐྱེད་དགོས་པར་བསྟན་ཏོ། །༼༣བ༽
གཉིས་པ་བར་དུ་དགེ་བ་གཞུང་དོན་ལ་བཞི། གླེང་གཞིའི་སྒོ་ནས་མདོར་བསྟན་པ། སོ་སོར་ཕྱེ་སྟེ་རྒྱས་པར་བཤད་པ། ཡི་རངས་ཀྱིས་བསྔགས་པ་བརྗོད་ཅིང་དོན་བསྡུས་ཏེ་གདམས་པ། ཇི་ལྟར་བསྟན་པའི་དོན་བསྡུ་བའོ༑ །དང་པོ་༼གླེང་གཞིའི་སྒོ་ནས་མདོར་བསྟན་པ༽ལ་བཞི། ཚད་མ་གཉིས་དང་བྲལ་བའི་སྐྱོན། ལམ་ཡང་དག་དང་དེའི་གཟུགས་བརྙན་གྱི་ཁྱད་པར༑ ལམ་ཡང་དག་དང་དེར་ཞུགས་པ་ལ་བསྔགས་པ། དྲི་ལན་ཚུལ་གྱིས་ཇི་ལྟར་བསྟན་ཚུལ་བཤད་པའོ། །དང་པོ།
ཀྱེ་མ་ཟབ་མོ་སོགས་ཤཱ་ལོ་ཀ་གཅིག་གིས་བསྟན་ཏེ། ཀྱེ་མའོ་ཐ་སྙད་དང་དོན་དམ་པའི་ཟབ་མོའི་གནས་ལུགས་མ་ནོར་བར་རྟོགས་པ་ལ་ཡང་དག་པར་སྦྱོར་བར་བྱེད་པའི་་་་་བདེན་གཉིས་དཔྱོད་པའི་ཚད་མ་གཉིས་ཀྱིས་དྲང་པའི་ངེས་ཤེས་རིན་པོ་ཆེ་ཡི་སྒྲོན་མེ་ལྟ་བུར་གྱུར་་པ་ཁྱོད་ཉིད་རང་རྒྱུད་ལ་མ་བསྐྱེད་ཅིང་མེད་པས་ན་སྲིད་པ་འདི་ན་ཐོས་བསམ་སྒོམ་པ་ཕལ་ཆེར་གནས་་ལུགས་ཟབ་མོའི་དོན་ལ་ཐེ་ཚོམ་གྱི་སྒྱུ་མ་འི་རྒྱར་ནི་འཐུམས་ཤིང་བླང་དོར་ཁས་ལེན་ལ་རྨོངས་པར་་་གྱུར་པའི་སྐྱོན་འདི་བྱུང་བའོ། །
གཉིས་པ།
གཞི་ལམ་འབྲས་བུའི་སོགས་ཚིགས་བཅད་གཅིག་གིས་བསྟན་ཏེ། རྒྱུ་འབྲས་སམ་མདོ་སྔགས་ཀྱི་ཐེག་པ་གང་ལ་ཞུགས་ཀྱང༌། གཞི་སྣང་སྟོང་ངམ་སྟོང་དང་རྟེན་འབྱུང༌། ལམ་ཐབས་ཤེས་སམ་ཚོགས་གཉིས། འབྲས་བུ་ཆོས་ནི་སྐུ་གཉིས་ལ་སོགས་པ་ཡི་བསྡུས་པའི་ཆོས་རྣམས་ལ་རང་༼༤ན༽གིས་ལུང་རིགས་ཚད་མའི་ལམ་ནས་དྲངས་བའི་ངེས་པའི་ཡིད་ཆེས་སུས་ཀྱང་མི་འཕྲོག་པ་་རང་རྒྱུད་ལ་འདྲོང་བ་དང་གཞན་ལ་ཐོས་པས་དད་པར་བྱེད་པ་ཙམ་ལས་ངེས་པས་ཡིད་ཆེས་རང་རྒྱུད་ལ་མ་འདྲོང་བ་གཉིས་ནི་ལམ་དངོས་དང་དེ་ཡི་གཟུགས་བརྙན་བཞིན་ཏེ་ལམ་ཡང་དག་དང་ལྟར་སྣང་བའོ། །
གསུམ་པ།
རྨད་བྱུང་ཆོས་ཀྱི་སོགས་ཚིགས་བཅད་བཞིས་བསྟན་ཏེ། རྒྱན་འགྲེལ་དུ། དོན་དམ་མཁའ་ལྟར་ཞི་བའི་ཐུགས་བརྙེས་པས། །དཔལ་ལྡན་ཟླ་བ་འཇིག་རྟེན་གསུམ་ན་མཛེས། །ཐ་སྙད་འཇའ་ལྟར་མ་འདྲེས་གསལ་གཟིགས་པས། །ཆོས་ཀྱི་གྲགས་པས་ས་ཆེན་འདིར་ཁྱབ་ཀྱང༌། །ཞེས་གསུངས་པའི་དོན་བཞིན། ཡོན་ཏན་རྨད་དུ་བྱུང་བའི་སློབ་དཔོན་དཔལ་ཆོས་ཀྱི་གྲགས་པ་དང་དེ་ཁོ་ན་ཉིད་གསལ་བར་མཛད་པ་དཔལ་ལྡན་ཟླ་བ་གྲགས་པ་ནི་ཚད་མ་དང་དབུ་མའི་ལེགས་པར་བཤད་པའི་་་་་གསུང་གི་འོད་ཟེར་དང་ཆབ་གཅིག་པར་སྟོན་མཆོག་ཐུབ་པའི་དབང་པོའི་བསྟན་པའི་ལྷ་ལམ་སྟེ་ནམ་མཁའ་ཡངས་པོར་ཤར་བ་སྟེ་བྱོན་པ་ཡིས་ཚད་མ་གཉིས་ཀྱིས་ཟབ་རྒྱས་ཀྱི་དོན་ལ་ཐེ་ཚོམ་གྱི་མུན་པ་་ཐིབས་པོ་མ་ལུས་པ་རྣམ་པར་འཇོམས་པར་མཛད་དེ་དེ་ཡང་རྒྱ་ཆེ་བ་ཐ་སྙད་ཀྱི་དེ་ཁོ་ན་ཉིད་དཔྱོད་་་་པའི་ཚད་མ་ཡང་དག་པ་ཡིས་ཐ་སྙད་ཀྱི་ཚུལ་ཡང་དག་པར་གསལ་བར་བྱས་པས་ཐ་སྙད་ཀྱི་བླང་་་་དོར་ལ་འཇུག་ལྡོག་མི་ནོར་ཞིང་མི་འཁྲུལ་༼༤བ༽བ་དང༌། ཁྱད་པར་དུ་བསྟན་པ་ཡང་དག་པའི་འཇུག་ངོགས་ཚད་མ་དང་སྟོན་པ་ཐམས་ཅད་མཁྱེན་པ་ཡང་དག་པའི་སྐྱེས་བུ་ཚད་མ་ཡིན་པ་ལ་འགྲོ་བ་ལྷ་དང་བཅས་པ་སུས་ཀྱང་མི་འཕྲོག་པའི་ཡིད་ཆེས་མཆོག་ཏུ་གྱུར་པ་རྙེད་་པའི་སྒོ་གཅིག་པུ་པར་གྱུར་པ་ཚད་མའི་གཞུང་དང་གནས་ལུགས་ཟབ་མོ་སྤྲོས་བྲལ་སྟོང་པ་ཉིད་ཀྱི་དོན་གཏན་ལ་འབེབས་བྱེད་དོན་དམ་དཔྱོད་པའི་རིག་ཤེས་ཀྱི་ཚད་མ་དྲི་མ་མེད་པ་གང་གི་གནས་་་་་ལུགས་ཟབ་མོའི་ཡིན་ལུགས་ཇི་བཞིན་གསལ་བར་བྱེད་པ་ཐེག་མཆོག་དབུ་མ་ཆེན་པོའི་གཞུང་དང་་་རྣམ་པ་གཉིས་པོ་འདི་ཁོ་ན་ལམ་གྱི་སྙིང་པོ་ཡང་དག་པ་མཐོང་བའི་མིག་མཆོག་ཏུ་གྱུར་པ་ཡིན་ལ། དེའི་ཕྱིར་བདེན་གཉིས་དཔྱོད་པའི་ཚད་མ་གཉིས་ཀྱིས་ལེགས་པར་སྤྱད་པའི་བློ་གྲོས་ཀྱི་མིག་མཆོག་་དང་ཕུལ་དུ་གྱུར་པ་ཟུང་སྟེ་གཉིས་ཟུམ་པ་མེད་པར་བགྲད་དེ་སྟོན་པ་ཐམས་ཅད་མཁྱེན་པས་ལེགས་་པར་བསྟན་པའི་ལམ་ཟབ་པ་དང་རྒྱ་ཆེ་བའི་ལམ་ཡང་དག་དང་ལམ་དེར་ནི་གཞན་དྲིང་མི་འཇོག་པར་ཏེ་སུས་ཀྱང་གཞན་དུ་དྲང་མི་ཐུབ་པས་ཡང་དག་པར་ཚུལ་བཞིན་ཞུགས་པའི་གང་ཟག་དམ་པ་དེ་ལ་་མཆོག་ཏུ་མོས་ཤིང་བསྔགས་པས་བསྟོད་དོ། །
